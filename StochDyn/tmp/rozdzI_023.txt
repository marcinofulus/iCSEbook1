Stany stacjonarne i ich stabilność

Czasami rozwiązanie równań różniczkowych dąży do stałej wartości dla długich czasów, $t\to \infty$. Mówimy wówczas, że istnieje rozwiązanie stacjonarne (stan stacjonarny, punkt stały, punkt równowagi): 

$$\lim_{t \to \infty}  \vec x(t) = \vec x_s$$

Może istnieć kilka stanów stacjonarnych, a nawet nieskończenie wiele stanów stacjonarnych. Który z tych stanów się realizuje,  zależy to od warunku początkowego $\vec x(0) = \vec x_0$. Rozwiązanie stacjonarne $\vec x_s$ nie zależy od czasu. Nazwa "rozwiązanie stacjonarne" nie jest bezpodstawne. Faktycznie jest to rozwiązanie układu równań  różniczkowych  

$$\frac{d\vec x}{dt} = \vec F(\vec x), \quad \quad \vec x(0)  = \vec x_0  \quad \quad \quad \quad (1) $$

z warunkiem początkowym $\vec x(0) = \vec x_s$. Jeżeli  $\vec x(t) = \vec x_s$ jest rozwiązaniem stacjonarnym to musi spełniać układ $(1)$., czyli

$$\mbox{jeżeli}  \quad \quad \vec x(t) = \vec x_s \quad \quad\mbox{to} \quad \quad\frac{d\vec x(t)}{dt} = \frac{d\vec x_s}{dt}=0 = \vec F(\vec x(t)) = \vec F(\vec x_s)) = 0$$

Innymi słowy, stan stacjonarny wyznaczny jest z warunku:

$$\vec F(\vec x_s)) = 0$$

Powyższy warunek to układ $n$-równań algebraicznych. Zwykle udaje  nam się go rozwiązać analitycznie w niewielu przypadkach,  w szczególności gdy wymiar przestrzeni fazowej  $n >1$.  Natomiast możemy taki układ rozwiązywać numerycznie. Jeżeli już wyznaczymy stan stacjonarny, to nasuwa się pytanie na ile jest on stabily, tzn. gdy nieco wytrącimy układ z tego stanu to czy powróci on do poprzedniego stanu stacjonarnego czy też oddali się od niego.  Na przykład stanem stacjonarnym kulki poruszającej się na nitce w polu ziemskim jest położenie pionowe. Gdy kulkę wychylimy z tego położenia, po dostatecznie długim czasie powróci ona do pozycji pionowej i tak tam pozostanie nieruchoma. Jest to stabilny stan równowagi. Rozważmy teraz kulkę mogącą poruszać się tylko po sferze. Gdy umieścimy kulkę na  biegunie północnym sfery w polu ziemskim to nieskończenie małe zaburzenie spowoduje, że kulka spadnie z tego położenie i nigdy do niego nie powróci. W obu tych przypadkach zakładamy  rzeczywiste warunki ruchu z tarciem. Pominięcie tarcia spowoduje radykalnie różne zachowanie. Te dwa przyklady pozwalają nabyć intuicję, co to znaczy że stan stacjonarny jest stabilny lub jest niestabilny.  Z grubsza można powiedzieć, że stan stacjonarny  $\vec x_s$ jest stabilny jeśli każda trajektoria startującego z punktu bliskiego $\vec x_s$ pozostaje blisko $\vec x_s$ wraz z upływem czasu. Natomiast  $\vec x_s$ jest niestabilny gdy  każda każda trajektoria startującego z punktu bliskiego $\vec x_s$ oddala się od tego punktu gdy $t\to \infty$.  Można podać bardziej precyzyjne definicje.

DEFINICJA: Mówimy, że stan stacjonarny  $\vec x_s$ jest stabilny jeżeli  dla dowolnego $\epsilon >0$ istnieje takie $\delta(\epsilon) >0$, że dla każdego $\vec x_0$ takiego że $| \vec x_0 -\vec x_s| < \delta $  rozwiązanie $\vec x(t)$ spełnia nierówność: $|\vec x(t) - \vec x_s| < \epsilon$ dla dowolnych czasów $t>0$. Jeżeli dodatkowo $\lim_{t\to \infty} \vec x(t)  = \vec x_s$ to stan stacjonarny $\vec x_s$ jest asymptotycznie stabilny.

Innymi słowy dla stabilnych stanów rozwiązanie $\vec x(t)$ jest cały czas blisko rozwiązania stacjonarnego $\vec x_s$, a dla asymptotycznie stabilnych stanów rozwiązanie $\vec x(t)$ dąży do $\vec x_s$  gdy czas $t\to \infty$.

 

Przypadek A: Jedno równanie różniczkowe

 

PRZYKŁAD: Równanie różniczkowe liniowe

$$\dot x = \lambda x = f(x), \quad \quad \lambda  \in R$$

Stan stacjonarny znajdujemy jako rozwiazanie równania

$$f(x_s) = \lambda x_s =0 \quad \quad \mbox{stąd otrzymujemy stan stacjonarny} \quad \quad x_s = 0$$

Pytamy, czy ten stan jest stabilny. Musimy zaburzyć rozwiązanie stacjonarne $x(t) = x_s = 0$ i wystartować z dostatecznie bliskiego w stosunku do $x_s=0$ warunku początkowego $X_0$. Rozwiązaniem równania różniczkowego liniowego jest funkcja

$$x(t) = X_0 e^{\lambda t}$$

Jeżeli

$$\lambda  < 0  \quad \quad \mbox{ to} \quad \quad x(t) \to 0 \quad \quad \mbox{dla wszystkich}   X_0  \mbox{bliskich} \; 0$$

Wówczas stan stacjonarny $x_s=0$ jest stabilny i dodatkowo jest asymptotycznie stabilny ponieważ rozwiązanie to dąży do $x_s =0$  gdy  $t\to \infty$ .

Jeżeli

$$\lambda >0  \quad \quad \mbox{ to} \quad \quad x(t) \to \infty  \quad \quad \mbox{dla wszystkich}   X_0  \mbox{bliskich} \; 0$$

Wówczas stan stacjonarny $x_s=0$ jest niestabilny.

SAGECELL

Na rysunku przedstawiono zagadnienie stabilności:  czerwone krzywe dążą do 0 gdy $t\to \infty$. Niebieskie  krzywe uciekają od   0 gdy $t\to \infty$.

Warunki początkowe $x(0)=\pm 0.05$ są blisko stanu stacjonarnego $x_s=0$. Przykład ten sugeruje nam metodę badania stabilności stanu stacjonarnego. Teraz podamy tę metodę.

 

METODA LINEARYZACJI BADANIA STABILNOŚCI

Rozpatrujemy układ 1-wymiarowy:

$$\frac{dx}{dt} = \dot x = f(x), \quad \quad f(x_s) = 0$$

Aby zbadać stabilność stanu  $x_s$, analizujemy zaburzenie

$$h(t) = x(t) - x_s,  \quad \quad  |h(0)| = |x(0) - x_s| < \delta$$

Funkcja $h(t)$ powinna być mała, gdy stan $x_s$ jest stabilny. Jak daleko jest rozwiązanie $x(t)$ od rozwiązania $x_s$. Zobaczmy, jakie równanie różniczkowe spełnia $h(t)$:

$$\frac{dh}{dt} = \frac{d}{dt} [x(t) - x_s] = \frac{dx}{dt} = f(x) = f( x_s +h)  = f(x_s) + f'(x_s) h + \frac{1}{2} f''(x_s) h^2 + \frac{1}{3!} f'''(x_s) h^3+ ....$$

Ponieważ $f(x_s)=0$, otrzymujemy równanie różniczkowe dla odchylenia $h(t)$ od stanu stacjonarnego

$$\frac{dh}{dt} =  f'(x_s) h + \frac{1}{2} f''(x_s) h^2 + \frac{1}{3!} f'''(x_s) h^3+ ....$$

Jeżeli $ f'(x_s) \ne 0$, to pierwszy istotny wyraz w tym równaniu jest liniowy względem $h$.  Wyrazy $h^2,  h^3$ i wyższych potęg są pomijalnie małe. Jeżeli np. $h =10^{-2}$ to  $h^2 = 10^{-4},  h^3 = 10^{-6}$. Wówczas $h^2,  h^3$ i wyższe potęgi $h$  można pominąć jako bardzo małe.  Otrzymujemy równanie różniczkowe liniowe 

$$\frac{dh}{dt} =\lambda h, \quad \quad \lambda = f'(x_s)$$

z rozwiązaniem

$$h(t) = h(0)  e^{\lambda t}$$

Wiemy już z powyższego przykładu, że gdy $\lambda < 0$ to $h(t) \to 0$ gdy $t\to \infty$. To oznacza, że  zaburzenie $x(t) \to x_s$ gdy  $t \to \infty$  i wówczas stan stacjonarny $x_s$ jest stabilny.  Jeżeli  $\lambda > 0$ to $|h(t)| \to \infty$ gdy $t\to \infty$. To oznacza, że  zaburzenie x(t) ucieka od $x_s$ gdy  $t \to \infty$  i wówczas stan stacjonarny $x_s$ jest niestabilny. Otrzymujemy następujące kryterium na stabilność stanu stacjonarnego:

Jeżeli $\lambda = f'(x_s) < 0$ to  stan stacjonarny jest stabilny; jeżeli $\lambda = f'(x_s) > 0$ to  stan stacjonarny jest niestabilny.

Jeżeli $\lambda = f'(x_s) = 0$ to  nie wiem nic na temat stabilności. Musimy badać następne niezerowe wyrazy.  Jeżeli $f''(x_s) \ne 0$ zatrzymujemy pierwszy nieznikający wyraz czyli  badamy równanie
$$\frac{dh}{dt} =\gamma h^2, \quad \quad \gamma  =  \frac{1}{2}f''(x_s)$$

Jeżeli  $f'(x_s) =0$ oraz $f''(x_s) =0$ to  bierzemy następny nieznikający wyraz i badamy równanie

$$ \frac{dh}{dt} =\nu h^3, \quad \quad \nu  =    \frac{1}{3!} f'''(x_s) $$

 Jeżeli w tych przypadkach $h(t) \to 0$ gdy $t\to \infty$, to  stan stacjonarny $x_s$ jest stabilny. W przeciwnym przypadku  - nie jest stabilny.

 

METODA POTENCJAŁU  BADANIA STABILNOŚCI

W jednym wymiarze, równanie różniczkowe  zawsze można przedstawić w postaci


$$\frac{dx}{dt} = \dot x = f(x) = -\frac{dV(x)}{dx} = -V'(x), \quad \quad f(x_s) = 0$$

gdzie funkcja

$$V(x) = -\int f(x)  dx $$

nazywana jest "potencjałem".  W ogólności to nie jest potencjał fizyczny który pojawia się w równaniu Newtona  dla cząstki z tłumieniem:

$$m \ddot x + \gamma \dot x = -V'(x)$$

Jeżeli ruch cząstki odbywa się w środowisku o dużym  tarciu, w tzw. reżimie przetłumionym, w którym przyśpieszenie cząstki jest znikomo małe (formalnie gdy $m=0$), wówczas równanie Newtona ma postać

$$\gamma \dot x = -V'(x)$$

które po przeskalowaniu ma postać:

$$\dot x = -\frac{1}{\gamma} V'(x) = - {\tilde V} '(x)$$

Stąd też "historycznie" wywodzi sią nazwa potencjał dla abstrakcyjnego układu dynamicznego: 

$$ \dot x = f(x) =  = -V'(x)$$

Stan stacjonarny $x_s$ określony równaniem

$$f(x_s) = -V'(x_s) = 0$$

to punkt ekstremalny potencjału (o ile  pochodna parzystego rzędu $V^{(2k)}(x_s) \ne 0$).  Punkt $x_s$ jest stabilny gdy

$$\lambda = f'(x_s) = - V''(x_s) < 0$$

czyli $V''(x_s) > 0$. To odpowiada minimum potencjału. Natomiast punkt $x_s$  niestabily odpowiada maksimum potencjału. Mamy więc klarowy obraz: Rysujemy potencjał $V(x)$. Minima potencjału to stabilne stany stacjonarne; maksima potencjału to niestabilne stany stacjonarne.

 

ZADANIA: Wyznacz stany stacjonarne i zbadaj ich (asymptotyczną) stabilność. Korzystaj z metody linearyzacji i metody potencjału.  

1. $\dot x = 4 x - x^3$


2. $\dot x = 1+x^4$

3. $\dot x =3 \sin(x)$

4. $\dot x =2x \sin(x)$

5. $\dot x =-x^2 \sin(x)$

Poniżej pokazujemy wyniki dla zadania 1. Są 3 stany stacjonarne: $x_{s1} = 2,  x_{s2} = 0,  x_{s3} = -2$. Stany  $x_{s1} = 2$  oraz  $x_{s3} = -2$  są asymptotycznie stabilne (rozwiązania dążą do tych stanów). Stan $x_{s2} = 0$  jest niestabilny (rozwiązania uciekają od tego stanu).

SAGECELL

Z powyższego przykładu zauważmy następujące cechy:

1.  Zbiór warunków początkowych dzieli się na dwa podzbiory $A_1 = (-\infty, 0)$ oraz  $A_2=(0, \infty)$. Dla warunków  początkowych ze zbioru $A_1$ rozwiązania $x(t) \to -2$ dla $t\to\infty$, a  dla warunków  początkowych ze zbioru $A_2$ rozwiązania $x(t) \to 2$ dla $t\to\infty$.

2. Krzywe $x(t)$  są funkcjami monotonicznymi: albo cały czas rosną w czasie, albo cały czas maleją gdy czas rośnie. Dlaczego? Rozważmy  2 przykłady warunków początkowych widocznych na rysunku:

(a)  gdy $x(0) = 4$ to $(dx/dt) (x=4) = 4*4 -4^3 = -48 < 0$.   Pochodna jest ujemna, a to oznacza że funkcja maleje. Podobnie jest dla wszystkich warunków początkowych $x(0) > 2$

(b) gdy $x(0) = 0.2$ to $(dx/dt) (x=0.2) = 4*0.2 -(0.2)^3 > 0$.  Pochodna jest dodatnia, a to oznacza że funkcja rośnie. Podobnie jest dla wszystkich warunków początkowych $x(0)  \in (0, 2)$

3. Różne krzywe $x(t)$ nigdy się nie przecinają. Wynika to z tego, że rozwiązania są jedyne i jednoznaczne. Jeżeli by się przecinały,  to z punktu przecięcia wychodziłoby kilka rozwiązań. A to jest niemożliwe na mocy twierdzenia o jednoznaczności rozwiązań.

Przypadek B: Układ  2 równań różniczkowych

 

Dla jasności prezentacji, rozpatrujemy układ 2 równań różniczkowych

$$\dot x = f(x, y)$$ $$\dot y = g(x, y)$$

Stany stacjonarne $(x_s, y_s)$  określone są jako rozwiązania układu równań algebraicznych

$$f(x_s, y_s)=0$$ $$g(x_s, y_s) =0$$

Gdyby istniał potencjał $V(x, y)$, powyżej przedstawione wnioski otrzymane z metody potencjału są  także prawdziwe dla układów wielowymiarowyxch. Ponieważ w ogólnym  przypadku nie musi istnieć "potencjał",  zbadamy  stabilność stanów   $(x_s, y_s)$  stosując metodę linearyzacji. Definiujemy  nowe funkcje

$$X(t) = x(t) - x_s$$ $$Y(t)=y(t)-y_s$$

Charakteryzują one odchylenie od stanu stacjonarnego, które są małe gdy stan stacjonarny jest stabilny. Zobaczymy, jakie równania różniczkowe spełniają te funkcje:

$$\dot X(t) = \dot x(t) - \dot x_s  = \dot x(t) =  f(x(t), y(t)) = f(x_s +X(t), y_s + Y(t))  = f(x_s, y_s) + \frac{\partial f}{\partial x}  X + \frac{\partial f}{\partial y} Y+ ...$$

$$ \dot Y(t)= \dot y(t) - \dot y_s  = \dot y(t) =  g(x(t), y(t)) =g(x_s +X(t), y_s + Y(t))  = gf(x_s, y_s) + \frac{\partial g}{\partial x}  X + \frac{\partial g}{\partial y} Y + ...$$

Wszystkie pochodne cząstkowe są obliczane w punkcie $(x_s, y_s)$. Ponieważ w punkcie stacjonarnym $f(x_s, y_s)=g(x_s, y_s)=0$ otrzymujemy zlinearyzowane równania różniczkowe w postaci

$$\dot X =  a_{11} X +  a_{12} Y$$

$$ \dot Y=  a_{21} X +  a_{22} Y $$

gdzie macierz współczynników

$$ \quad \quad \quad \quad J = \begin{bmatrix}\frac{ \partial f}{\partial x}& \frac{\partial f}{\partial y}\\ \frac{\partial g}{\partial x}& \frac{\partial g}{\partial y}  \end{bmatrix}  =   \begin{bmatrix}a_{11} &  a_{12} \\ a_{21}& a_{22}  \end{bmatrix}   \quad \quad \mbox{obliczona w punkcie} \quad (x_s, y_s)$$

jest macierzą Jacobiego. Ponieważ otrzymaliśmy liniowy układ równań różniczkowych,  jego rozwiązanie poszukujemy w postaci funkcji

$$X(t) = A e^{\lambda t}, \quad \quad  Y(t) = B e^{\lambda t}$$

gdzie stałe $A$ oraz $B$ są określone przez warunki początkowe $(X(0), Y(0))$.

Zauważamy, że

$$ \dot X = \lambda X, \quad \quad \dot Y = \lambda  Y$$

Wstawiamy te relacje do  układu równań zlinearyzowanych:

$$\lambda A = a_{11} A +  a_{12} B$$

$$ \lambda  Y=  a_{21} A +  a_{22} B $$

Jest to zagadnienie własne dla macierzy Jacobiego, gdzie $\lambda$ to są wartości własne macierzy Jacobiego. To   jest także  równoważne liniowemu układowi równań algebraicznych 

$$\ (a_{11} - \lambda) A +  a_{12} B  = 0 $$

$$a_{21} A +  (a_{22} -\lambda) B  = 0 $$

Taki układ ma niezerowe rozwiązanie dla $A$ oraz $B$ gdy wyznacznik

$$\mbox{Det}  |J-\lambda I| = \mbox{Det} \begin{bmatrix}a_{11} -\lambda &  a_{12} \\ a_{21}& a_{22} - \lambda  \end{bmatrix} = (a_{11} -\lambda) ( a_{22} -\lambda) -a_{12} a_{21} = \lambda^2  - (a_{11} +a_{22} ) \lambda +a_{11} a_{22} -a_{12} a_{21} = 0$$

Macierz $I$ jest macierzą jednostkową, tzn. diagonalną $2\times 2$ i wszystkie elementy diagonalne to 1. Z powyższej relacji  otrzymujemy równanie kwadratowe dla nieznanych wartości  własnych $\lambda = \lambda_1$  oraz $\lambda = \lambda_2$. 

Rozwiązanie zlinearyzowanego układu jest w postaci kombinacji liniowej :

$$X(t) = A_1  e^{\lambda_1 t} + A_2 e^{\lambda_2 t}, \quad \quad  Y(t) = B_1 e^{\lambda_1 t} +  B_2 e^{\lambda_2 t}$$

Pytanie o stabilność stanu stacjonarnego $(x_s, y_s)$ jest równoważne pytaniu: kiedy

$$\lim_{t\to \infty} X(t) = 0  \quad \quad \lim_{t\to \infty} Y(t) = 0$$

Funkcje exponencjalne dążą do zera jeżeli część rzeczywista  wartości własnych macierzy Jacobiego $\lambda_i$ są  ujemne:

$$ Re(\lambda_1) < 0, \quad \quad Re(\lambda_2) < 0$$

Wówczas stan stacjonarny jest asymptotycznie stabilny. Jeżeli 

$$ Re(\lambda_1) > 0, \quad \quad \mbox{i/lub} \quad \quad Re(\lambda_2) >  0$$

to stan stacjonarny jest niestabilny.Jeżeli 

$$ Re(\lambda_1) = Re(\lambda_2) =  0$$

 to stan stacjonarny jest stabilny, ale nie  jest asymptotycznie stabilny. Jeżeli wartości własne macierzy Jacobiego wynoszą zero, metoda linearyzacji nie rozstrzyga o stabilności.

Zamiast wyznaczyć wartości własne $(\lambda_{1}, \lambda_{2})$ tej macierzy, wystarczy sprawdzić, kiedy część rzeczywista wartości własnych jest ujemna (lub dodatnia).  Ponieważ macierz Jacobiego jest macierzą $2 \times 2$, więc otrzymujemy równanie kwadratowe  dla $\lambda$. Aby wartości własne miały część rzeczywistą ujemną muszą zachodzić dwie relacje:

$$ \lambda_1 + \lambda_2  = a_{11}  + a_{22} <0  \quad \mbox{oraz} \quad \lambda_1 \; \lambda_2 = a_{11} a_{22}  -a_{12}a_{21} > 0, \quad \quad \mbox{to oznacza że} \quad \mbox{Tr} \, J < 0, \quad \quad \mbox{det} \,J > 0$$

gdzie Tr oznacza ślad macierzy, czyli sumę elementów diagonalnych macierzy oraz Det jest wyznacznikiem macierzy.

 

PRZYKŁAD 1:

$$\dot x= 1-xy = f(x, y)$$ $$\dot y = x-y^2 = g(x, y)$$

Łatwo znaleźć stany stacjonarne

$$ 1-xy = 0$$ $$x-y^2 = 0 $$

Z drugiego równania $x=y^2$ wstawiamy do pierwszego równania: $1-y^3=0$ czyli $y^3=1$. Stąd $y=1$ oraz $x=1$. Otrzymujemy stan stacjonarny

$$(x_s, y_s) = (1, 1)$$

Obliczmy elementy macierzy Jacobiego

$$ \quad \quad \quad \quad J = \begin{bmatrix}\frac{ \partial f}{\partial x}& \frac{\partial f}{\partial y}\\ \frac{\partial g}{\partial x}& \frac{\partial g}{\partial y}  \end{bmatrix}  =   \begin{bmatrix}-y & -x \\ 1& -2y  \end{bmatrix}    =  \begin{bmatrix}-1 & -1 \\ 1& -2  \end{bmatrix}\quad \quad \mbox{w punkcie} \quad (x=1, y=1)$$

Ślad macierz $J$, czyli suma elementów diagonalnych Tr$J = -3 < 0$ oraz wyznacznik Det$J = 3 > 0$. Spełnione są relacje dla stany stacjonarnego który jest asymptotycznie stabilny. Wniosek: stan stacjonarny $(x_s, y_s) = (1, 1)$ jest asymptotycznie stabilny.

Można sprawdzić to, wyliczając explicite wartości własne macierzy Jacobiego:

$$\lambda_1 = \frac{1}{2} (-3+i \sqrt 3), \quad \quad \lambda_1 = \frac{1}{2} (-3-i \sqrt 3)$$

Ich części rzeczywiste są ujemne:  Re$\lambda_1 = -3/2,  \lambda_2 = -3/2$. 

 
Przypadek C: Stabilność stanów stacjonarnych układów wielowymiarowych 

 

Dla układu równań różniczkowych o wymiarze większym niż 2 stosujemy te same metody co dla układu 2 równań różniczkowych.  Oczywiście istnieje więcej różnych przypadków i większe bogactwo własności  stanów stacjonarnych.  Nie będziemy przedstawiali tu przypadku o dowolnym wymiarze. Rozważymy przypadek 3 równań, aby pokazać podobieństwo do przypadku 2 równań. Analizujemy układ 3 równań różniczkowych:

$$\dot x = F_1(x, y, z), \quad x(0) = x_0 $$ $$\dot y = F_2(x, y, z),  \quad y(0) = y_0 $$ $$\dot z = F_3(x, y, z),  \quad z(0) = z_0 $$

Stany stacjonarne są określone przez rozwiązania układu równań algebraicznych:

$$F_1(x, y, z) = 0, \quad  F_2(x, y, z) = 0,  \quad  F_3(x, y, z)=0$$

Z równań tych otrzymujemy  stan stacjonarny   $(x, y, z,) = (x_{s}, y_{s}, z_s)$. Następnie obliczmy macierz Jacobiego 

$$ J = \begin{bmatrix}\frac{ \partial F_1}{\partial x}& \frac{\partial F_1}{\partial y}&\frac{ \partial F_1}{\partial z}\\ \frac{ \partial F_2}{\partial x}&  \frac{ \partial F_2}{\partial y} &\frac{ \partial F_2}{\partial z} \\ \frac{ \partial F_3}{\partial x}& \frac{ \partial F_3}{\partial y}&\frac{ \partial F_3}{\partial z} \end{bmatrix}$$

Obliczmy  macierz Jacobiego w punkcie stacjonarnym $J=J(x_s, y_s, z_s)$.  W ten sposób otrzymujemy macierz liczbową. Kolejnym krokiem jest znalezienie wartości własnych $\lambda = \lambda_i   (i=1, 2, 3)$   tej macierzy, czyli rozwiązanie  wielomianu 3-go stopnia dla $\lambda$:

$$ \mbox{Det} (J -\lambda I)  = \mbox{Det}  \begin{bmatrix}\frac{ \partial F_1}{\partial x} -\lambda & \frac{\partial F_1}{\partial y}&\frac{ \partial F_1}{\partial z}\\ \frac{ \partial F_2}{\partial x}&  \frac{ \partial F_2}{\partial y} -\lambda &\frac{ \partial F_2}{\partial z} \\ \frac{ \partial F_3}{\partial x}& \frac{ \partial F_3}{\partial y}&\frac{ \partial F_3}{\partial z} -\lambda \end{bmatrix}  =  0$$

Macierz $I$ jest macierzą jednostkową, tzn. diagonalną $3\times 3$ i wszystkie elementy diagonalne to 1.

Jeżeli części  rzeczywiste  wszystkich wartości własnych macierzy Jacobiego $\lambda_i$ są  ujemne:

$$ Re(\lambda_1) < 0, \quad \quad Re(\lambda_2) < 0, \quad \quad Re(\lambda_3) < 0$$

to  stan stacjonarny jest asymptotycznie stabilny. Jeżeli  chociaż jedna z wartości własnych $\lambda_i$ ma część rzeczywistą dodatnią

$$ Re(\lambda_1) > 0, \quad \quad \mbox{i/lub} \quad \quad Re(\lambda_2) >  0, \quad \quad \mbox{i/lub} \quad \quad Re(\lambda_3) >  0$$

to stan stacjonarny jest niestabilny.

W przypadkach wielowymiarowych wygodnie jest stosować metody numeryczne. Obliczanie wartości własnych macierzy jest numerycznie zadaniem łatwym.

 

PRZYKŁAD 2: Model Lorenza

$$\dot x = \sigma (y-x) = F_1(x, y,  z), \quad \quad x(0) = x_0$$ $$ \dot y = x(\rho - z) -y = F_2(x, y,  z),  \quad \quad y(0) = y_0$$ $$ \dot z = x y - \beta z = F_3(x, y,  z), , \quad \quad z(0) = z_0$$

gdzie wszystkie parametry są dodatnie: $\sigma, \rho, \beta > 0$.

KROK 1: Znajdujemy stany stacjonarne czyli rozwiązujemy układ równań algebraicznych

$$\sigma (y-x) =0$$ $$x(\rho - z) -y = 0$$ $$x y - \beta z = 0$$

Możemy posłużyć się programem w Sage, ale układ ten jest na tyle prosty, że możemy go roziązać  sami. Z pierwszego równania wynika, że

$$y=x$$

Z trzeciego równania otrzymujemy

$$z= \frac{1}{\beta} x^2$$

Wstawiamy $x$ oraz $z$ do drugiego równania otrzymując relację:

$$x \rho - x   {\frac{1}{\beta} }x^2 -x=0$$

czyli
$$x [ \rho - 1  - {\frac{1}{\beta} }x^2]=0$$

Ta relacja jest prosta i wynika z niej że

$$x= x_1 = 0 \quad \mbox{lub} \quad x=  x_2 = \sqrt{\beta ( \rho -1)} \quad \mbox{lub} \quad x= x_3 =  - \sqrt{\beta ( \rho -1)}$$

Otrzymujemy 3 stany stacjonarne:

$$P_1 = (x_1, y_1, z_1) =  (0, 0, 0)$$  $$P_2 = (x_2, y_2, z_2) =  ( \sqrt{\beta ( \rho -1)}, \sqrt{\beta ( \rho -1)}, \rho - 1)$$  $$P_3 = (x_3, y_3, z_3) =  ( - \sqrt{\beta ( \rho -1)}, -  \sqrt{\beta ( \rho -1)}, \rho - 1)$$

Dla każdego stanu stacjonarnego musimy zbadać jego stabilność analizując zagadnienie własne dla macierzy Jacobiego. No to do dzieła...

SAGECELL


 
