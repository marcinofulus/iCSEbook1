Wstęp
=====

Na naszych oczach obserwujemy rewolucję technologii informatycznych:
tempo zmian jest jak nigdy w historii rozwoju cywilizacji niesłychanie
szybkie. Od pojawienia się komputerów osobistych, następnie internetu
i telefonii komórkowej aż do najnowszych osiągnięć w postaci
smartfonów, ipodów i palmtopów mija niewiele lat w sensie czasu
historycznego.  Pamiętajmy, że fizyka jako nauka fundamentalna, w
niekwestionowany sposób przyczyniła się i przyczynia się do rozwoju
powyższych technologii informatycznych. I jak to tempo zmian rozwoju
w/w technologii oraz rola fizyki w tym tempie zmian przekłada się na
zmiany w metodach kształcenia na kierunkach ścisłych, w szczególności
fizyki i kierunków pokrewnych w naszym kraju?  Dobrze znane nam są
metody nauczania w naszym Instytucie, w instytutach fizyki czy
wydziałach fizyki na innych polskich uczelniach i wielu uczelniach
europejskich. Odpowiedź jest pesymistyczna: fizyka w zdecydowanym
rozmiarze jest nauczana tradycyjnie.  Tradycyjne metody kształcenia
studentów na kierunkach ścisłych i technicznych skupiają się głównie
na stosunkowo prostych, a tym samym nierealistycznych modelach, dla
których można uzyskać w krótkim czasie "dokładne" analityczne
rozwiązania. Nie negujemy niektórych tradycyjnych metod w odniesieniu
do nauczania fundamentalnych aspektów teorii fizycznych. Są one
potrzebne, aby studenci nabyli intuicję i zrozumienie istoty zjawisk
fizycznych.  Jak wynika z naszej krótkotrwałej praktyki, stosowanie
metod numerycznych, w szczególności wspomaganych wizualizacją
przebiegu zjawisk fizycznych pozwala studentom (w szczególności tym
słabszym studentom) znacznie lepiej zrozumieć fizykę problemu.
Stosowanie metod numerycznych do rozwiązywania problemów na zajęciach
należy obecnie do rzadkości z oczywistych powodów nieprzygotowania
kadry dydaktycznej do wyzwań i potrzeb obecnych
czasów. Przeprowadzanie obliczeń przy pomocy przysłowiowego "ołówka i
kartki papieru" czy "kredy i tablicy" oznacza ogromną stratę czasu na
żmudne i czasochłonne obliczenia i oznacza brak czasu na dyskuję
istoty ptoblemu.  To jest jedna z przyczyn, że przy obecnych metodach
nauczanie **student nie ma czasu na studiowanie** .  Tradycyjne metody
nauczania oddalają studenta od rzeczywistych problemów, z którymi
przyjdzie mu się zetknąć w późniejszym życiu zawodowym. Współcześnie,
zarówno inżynier\-projektant, analityk finansowy, aktuariusz jak i
pracownik naukowy korzystają na co dzień z wyników obliczeń
numerycznych i symulacji komputerowych, przeprowadzanych w sposób
mniej lub bardziej świadomy, zależnie od konkretnego przypadku i
rodzaju wykorzystywanego oprogramowania.


Nauka i technika XXI wieku, jakkolwiek zbudowana na misternej
konstrukcji osiągnięć poprzednich pokoleń, zawiera elementy
**jakościowo odmienne** pod względem praktycznie rozumianej
obliczalności. Oznacza to, że można wskazać dziedziny nauki, konieczne
w strukturze współczesnych studiów, których jednak **nie można
skutecznie** nauczać bez użycia komputera. A oto przykłady:



- **Statystyka, ekonometria oraz analiza szeregów czasowych** . Ta triada stanowi rdzeń współczesnej ekonomii, inżynierii finasowej i ekonofizyki. Bez użycia komputera wykładowca i, co gorsza student, pozostaje skazany na analizę problemów 'akadamickich', z aplikacyjnego punktu widzenia niemal zawsze trywialnych 


- **Teoria chaosu** . Zachowanie chaotyczne układów dynamicznych jest obserwowalne wyłacznie na drodze subtelnych i czesto niełatwych eksperymentów numerycznych. Podobnie jest w przypadku problemów sprowadzalnych do  **dynamiki płynów** . Ma to istotne znaczenie w wielu dziedzinach nauki: poczynając od medycyny, gdzie modelowane są przepływy krwi w sercu człowieka, poprzez szeroką gamę problemów inżynierskich,  aż po ogólną teorię wzgledności.    


- **Modelowanie zjawisk losowych** . Wykorzystanie metod dynamiki stochastycznej do badania rzeczywistych problemów ekonfizyki i inzynierii finansowej wymaga zastosowania opisu przy pomocy szerokiej klasy procesów (stabilnych) Levy'ego, których nawet zapisanie jest niemożliwe przy uzyciu tylko funkcji elementarnych 


- **Nanofizyka i nanotechnologia** . Nanoukłady to podstawa technologii dnia jutrzejszego oraz chleb powszedni dziesiejszych badaczy. Niestety skala nanoukładów stawia je na pograniczu świata mikro i makro. Jest to  *terra incognita*   wspóczesnej nauki. Hybrydowy (klasyczno\-kwantowy) charakter nanourządzeń skazuje ich projektantów na użycie zaawansowanych metod numerycznych.  Metody analityczne tutaj praktycznie nie istnieją 

 .     


Jak się okazuje w praktyce, proste dodanie do programu studiów przedmiotów informatycznych w rodzaju "Programowanie w języku X" bądź poszerzenie wymaganego zazwyczaj w programach studiów nieinformatycznych przedmiotu "Technologia Informacyjna" niewiele daje, konieczna jest integracja komputerowych metod obliczeniowych z dotychczasowymi treściami nauczania przedmiotów kierunkowych, i to konsekwentnie od samego początku studiów. Oznacza to wprowadzenie daleko idących zmian w istniejących programach nauczania oraz konieczność przygotowania od zera nowych materiałów dydaktycznych wraz z odpowiednim do nich zapleczem IT. Tego typu działania wymagają dużego nakładu pracy ze strony kadry dydaktycznej oraz zaangażowanego personelu IT a ponadto są one również kosztowne i czasochłonne, dlatego też realizowane są w praktyce nader rzadko.


W tym materiale postaramy się pokazać na kilku przykładach w jaki sposób klasyczny proces nauczania zostanie wzbogacony o nowoczesne technologie komputerowe.

